---
id: c09
title: 9 Робоча документація (Р)
---

## 9.1
Стадія Р розробляється на підставі затвердженої попередньої стадії.

## 9.2
Склад Р викладено у додатку Ж.

Окрім того, до складу Р для будівництва повинні входити:

1. переліки робіт, для яких необхідне складання актів на приховані роботи та актів проміжного прийняття відповідальних конструкцій;

2. вихідні вимоги щодо розроблення конструкторської документації на обладнання індивідуального виготовлення (включаючи нетипове та нестандартизоване обладнання), за яким вихідні вимоги на попередніх стадіях не розробляються.

## 9.3
Обсяг та деталізація робочих креслень мають бути доведені до необхідної кількості та рівня.

## 9.4
При розробленні проектної документації на особливо складні об'єкти будівництва проектувальник при виконанні робочої документації може здійснювати додаткові розробки, які не передбачені нормативними документами і уточнюють матеріали проекту.

## 9.5
При проектуванні об'єктів будівництва з особливо складними конструкціями і технологіями виконання робіт, що обов'язково має бути обґрунтовано в пояснювальній записці проекту, можуть бути виконані робочі креслення на спеціальні допоміжні споруди, пристосування та установки. Зазначені креслення та кошторис розробляються на підставі обґрунтування, яке направляється генеральним проектувальником замовнику.

## 9.6
Вихідні дані щодо імпортного обладнання і креслення на обладнання індивідуального виготовлення проектувальнику надаються замовником до початку розроблення робочої документації, якщо інше не передбачено умовами договору та/або завданням на проектування.

Розроблення проектно-конструкторської документації на обладнання і конструкції індивідуального виготовлення, включаючи нетипове та нестандартизоване обладнання, виконується заводом-виробником на підставі вихідних даних і технічного завдання, розробленого проектувальником.

Проектувальник може розробляти проектно-конструкторську документацію на вказане обладнання і конструкції.

## 9.7
Деталювальні креслення металевих конструкцій (КМД), технологічних трубопроводів, газоповітропроводів та інших необхідних конструкцій розробляє завод-виробник на підставі креслень проектувальника стадії конструкції металеві (KM), наданих замовником.

## 9.8
Робочі креслення, кошторисна документація, специфікації обладнання виробів і матеріалів, креслення металевих конструкцій, трубопроводів, повітропроводів, а також інша проектна документація на об'єкти будівництва передаються замовнику на паперовому (в чотирьох примірниках) та електронному носіях.

Робочі креслення проекту (проектних рішень) повторного використання, за яким на одному майданчику має здійснюватись будівництво декількох однакових об'єктів, передаються в чотирьох примірниках лише для одного з цих об'єктів, а для інших - по два примірники. Документація на частину, що змінюється, передається замовнику на паперових носіях у чотирьох примірниках у повному обсязі на кожен об'єкт.

Субпідрядний проектувальник передає генеральному проектувальнику робочу документацію на один примірник більше встановленої вище кількості примірників.

## 9.9
Креслення типових конструкцій, виробів та вузлів, на які є посилання у робочих кресленнях, а також проекти (проектні рішення) повторного використання тимчасових споруд до складу робочої документації не входять і проектувальником замовникові не передаються.
