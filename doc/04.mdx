---
id: c04
title: 4 Загальні положення
---

## 4.1
Проектна документація на будівництво має відповідати положенням законодавства, вимогам містобудівної документації, будівельних норм, стандартів та правил.

Не допускається розроблення проектної документації без інженерних вишукувань, що повинні бути виконані відповідно до ДБН А. 2. 1-1 на нових земельних ділянках, а при реконструкції та капітальному ремонті об'єктів - без уточнення раніше виконаних інженерних вишукувань та інструментального обстеження об'єктів.

Зазначене обмеження не стосується проектної документації, розробленої на реконструкцію або капітальний ремонт існуючого об'єкта, яка не передбачає зміну його конструктивної системи, додаткові навантаження на підвалини та основи або розробленої на частину існуючого об'єкта (квартиру, окреме приміщення громадського призначення тощо).

## 4.2
Оформлення    проектної    документації    здійснюється    згідно    з нормативними документами комплексу А.2.4 "Система проектної документації для будівництва".

## 4.3 Складовими вихідних даних є:

- містобудівні умови і обмеження забудови земельної ділянки;

- технічні умови;

- завдання на проектування ([додаток Б](../b)); 

- інші вихідні дані ([додаток А](../a)).

## 4.4
Технічні умови щодо інженерного забезпечення об'єкта будівництва (ТУ) повинні передбачати виключно ті роботи і в тих обсягах, які необхідні для здійснення інженерного забезпечення об'єкта будівництва, що проектується.

## 4.5
Категорія складності та клас наслідків (відповідальності) об'єкта будівництва визначаються відповідно до вимог ДБН В.1.2-14 та ДСТУ-Н Б В.1.216.

## 4.6 Стадії проектування.

### 4.6.1 Для об'єктів І та II категорій складності проектування здійснюється:

1. в одну стадію - робочий проект (РП);

2. у дві стадії - для об'єктів невиробничого призначення - ескізний проект (ЕП), а для об'єктів виробничого призначення та лінійних об'єктів інженернотранспортної інфраструктури - техніко-економічний розрахунок (ТЕР) та для обох - робочий проект (РП).

### 4.6.2 Для об'єктів III категорії складності проектування здійснюється в дві стадії:

1. проект (П);

2. робоча документація (Р).

### 4.6.3 Для об'єктів IV та V категорій складності проектування виконується в три стадії:

1. для об'єктів невиробничого - ЕП або, за відповідним обґрунтуванням, ТЕО, а для об'єктів виробничого призначення та лінійних об'єктів інженернотранспортної інфраструктури - техніко-економічне обґрунтування (ТЕО);

2. проект (П);

3. робоча документація (Р).


:::note Примітка
За відповідним обґрунтуванням замовник та проектувальник можуть прийняти узгоджене рішення щодо зміни кількості стадій проектування. При капітальному ремонті об'єктів допускається здійснювати проектування в одну стадію - РП.
:::

## 4.7
За необхідності виконання підготовчих робіт замовник може в завданні на проектування передбачати розроблення окремого розділу проектної документації - проект підготовчих робіт, склад та зміст якого визначається ДБН А.3.1-5.

## 4.8
Проектна документація на будинки, будівлі, споруди, лінійні об'єкти інженерно-транспортної інфраструктури, їх черги та\\або пускові комплекси має бути розроблена з урахуванням будівельних норм та стандартів, чинних на час передачі її замовнику.

Проектна документація на будинки, будівлі, споруди та лінійні об'єкти інженерно-транспортної інфраструктури, побудовані повністю або частково відповідно до затвердженого проекту, не підлягає коригуванню у зв'язку з введенням нових нормативних актів, за винятком випадків, коли це коригування обумовлене підвищенням у нових нормативних актах вимог безпеки, у тому числі щодо забезпечення механічного опору та стійкості (міцності), електро-, вибухо- та пожежобезпечності об'єкта та доступності для маломобільних груп населення.

Зазначений виняток не застосовується до об'єктів будівництва, спорудження яких здійснюється у терміни, визначені проектною документацією, якщо інше не передбачено договором на виконання будівельних робіт.

## 4.9
Проектування може виконуватись за чергами будівництва, а також із виділенням пускових комплексів, якщо це передбачено завданням на проектування. У цьому разі стадія, яка затверджується або схвалюється, розробляється у цілому на об'єкт будівництва, окрім випадків, передбачених законодавством.

## 4.10
При розробленні проектної документації для об'єктів будівництва, що підлягають науково-технічному супроводу слід керуватися вимогами ДБН В.1.2-5.

## 4.11
У разі застосування проектної документації (проектних рішень) для повторного використання, проектна документація на новий об'єкт будівництва складається з документації проекту (проектних рішень) повторного використання і документації на його прив'язку до конкретного майданчика.

## 4.12
Для підприємств і споруд із складною технологією виробництва або такою, що не має аналога, в проектній документації в обґрунтованих випадках може передбачатись випереджувальне будівництво та введення в дію дослідних цехів та стендів для виконання досліджень, відпрацювання та випробування експериментальних та нових технологій, обладнання, матеріалів та виробів.

## 4.13
Проектування експериментального будівництва здійснюється відповідно до вимог законодавства, будівельних норм, стандартів і правил, а також індивідуальних технічних вимог та повинно передбачати науковотехнічний супровід згідно з ДБН В.1.2-5.
